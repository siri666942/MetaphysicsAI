{
  "id": "sanmingtonghui_chunk_45",
  "source": "三命通会",
  "tags": [],
  "content": "《  甲子乙丑海中金》     1               海中金者宝藏龙宫珠孕蛟室出现虽假于空冲成器无藉乎火力故东方朔以蛤蚌名之良有理也妙选有珠藏渊海格以甲子见癸亥是不用火逢空有蚌珠照月格以甲子见己未是欲合化互贵盖以海金无形非空冲则不能出现而乙丑金库非旺火则不能陶铸故也如甲子见戊寅庚午是土生金乙丑见丙寅丁卯是火制金又天干逢三奇此等格局无有不贵旧说甲子乙丑俱喜见炉中火丙寅旺火不喜木助丁卯败火却  宜木助覆灯山下山头诸火性微不能炼金故宜木助天上火不能尅金须假凡火再得水济无冲破为佳霹火就位相尅性主昏蒙运如再犯大凶见木则无造化以此金未能成器不能制物故也若月日有火而时遇木却以财论则吉井泉涧下大溪天河等水无火俱不宜见海水亦不宜然以妙选论之则为贵格据理甲子见癸亥逢生趋乾何不可之有路傍屋壁城头大驿诸土在日时柱中天元支辰纳音俱无火制主贱中年夭  余见亦未然以庚午辛未戊寅巳卯二土造化有情故也如甲子见庚午坎离相济见辛未官星带贵乙丑见庚午官贵互换甲子见戊寅絶地逢生见己卯天干合化乙丑见戊寅亦絶地逢生见己卯则归禄带财馀土又当仍分年上禄马贵人方准沙土埋金诚不宜见有火亦不吉柱中逢金砂鑞原未成器海中又未成器彼此无益故无火不宜劒钗已成器金相见有助妙选谓之脱体化神主贵泊金亦好如甲子见甲子乙丑见乙  丑同类相资柱中喜见一寅见戊寅谓之昆山片玉如甲子见乙丑谓之干支连珠非得火炼不可即子平金神格之义也。"
}