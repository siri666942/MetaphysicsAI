{
  "id": "ditiansui_baihua_chunk_120",
  "source": "滴天髓阐微（白话）",
  "tags": [],
  "content": "此造火长夏天，支类南方，旺之极矣，火土伤官生财。格所嫌者，丁火羊刃透干，局中全无湿气，劫刃肆逞，祖业无恒，父母早亡，幼遭孤苦，中受饥寒。六旬之前，运走东南木火之地，妻财子禄，一字无成。至丑运，北方湿土，晦火生全，暗会金局，从此得际遇，立业发财，至七旬又买妾，连生二子。及甲子癸亥，北方水地，获利数万，寿至九旬。谚云：“有其运，必得其福”，为人岂可限量哉！\n\n形全者宜损其有余，形缺者宜补其不足。\n\n〈原注：如甲木生于寅、卯、辰月，丙火生于已、午未月，皆为形全；戊土生于寅、卯、辰月，庚金生于巳、午、未月，缺。余仿此。〉"
}