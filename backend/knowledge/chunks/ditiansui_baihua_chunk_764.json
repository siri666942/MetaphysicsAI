{
  "id": "ditiansui_baihua_chunk_764",
  "source": "滴天髓阐微（白话）",
  "tags": [],
  "content": "庚生仲冬，天干两透壬水，支会水局，金衰水旺，本属偏象，更嫌时透丙火混局。金主义而方，水司智而圆，金多水少，智圆行方，水泛金衰，方正之气绝，圆智之心盛矣。中年运逢火土，冲激壬水之性，刑伤破耗，财散人离，半生奸诈，诱人财物，尽付东流。凡人穷达富贵，数已注定，君子乐得为君子，小人枉自为小人。\n\n最拗者西水还南。\n\n〈原注：西方之水，发源最长，其势最旺，无土以制之，木以纳之，如浩荡之势。不顺行，反行南方，则逆其性，非强拗而难制乎？〉\n\n〈任氏曰：西方之水，发源昆仑，其势浩荡，不可遏也。亦可顺其性，用木以纳之，则智之性行于仁矣。如用土制之，若不得其情，有反冲奔之患，其性仍逆而强拗。〉"
}