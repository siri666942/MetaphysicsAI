{
  "id": "ditiansui_baihua_chunk_2",
  "source": "滴天髓阐微（白话）",
  "tags": [],
  "content": "〈任氏说：干为天元，支为地元，支中所藏为人元。人之禀命，万有不齐，总不越此三元之理，所谓万法宗也。阴阳本乎太极，是谓帝载，五行播于四时，是谓神功，是三才之统系，万物之本原。《滴天髓》首明天道如此。〉\n\n二、地道\n\n坤元合德机缄通，五气偏全定吉凶。\n\n〈原注：地有刚柔，所以五行生于东南西北中，与天合德，而感其机缄之妙。赋于人者，有偏全之不一，所以吉凶定于此。〉"
}