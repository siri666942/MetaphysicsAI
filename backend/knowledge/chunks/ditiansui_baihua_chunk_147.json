{
  "id": "ditiansui_baihua_chunk_147",
  "source": "滴天髓阐微（白话）",
  "tags": [],
  "content": "此亦以申金为用，以丙火为病，与前只换一寅字，不但有病无药，而且生助病神。彼则青钱万选，名利两全，此则机杼空抛，守株待兔。更嫌寅申遥冲，卯木助之，印绶反伤，木旺金缺，且月建是六亲之位，未免分荆破斧，资财耗散。壬运帮身去病，财源稍裕；辛卯庚寅，东方无根之金，功名未能进取，家业不过小康。然格正局真，印星秉令，所以襟怀旷达，八斗才夸，争似元龙意气，五花笔吐，浑如司马文章。独嫌月透秋阳，难免珠沉沧海，顺受其正，莫非命也。\n\n由此数造观之，格局不可执一论也，不拘财官印绶等格，与日主指、代表无干。旺则宜抑，衰则宜扶，印旺泄官宜财星，印衰逢财宜比劫，此不易之法。\n\n影响遥系既为虚，杂气财官不可拘。"
}