{
  "id": "ditiansui_baihua_chunk_380",
  "source": "滴天髓阐微（白话）",
  "tags": [],
  "content": "此土金伤官，辰中癸水，正财归库，申中壬水，正财逢生，劫虽旺，而不能夺；且土气尽归于金，伤官化劫，暗处生财，兼之独杀为权，所以为人权谋异众，地支皆阴湿之气，作事诡谲多端，一生所重者财，而少仁义，至四旬无子，娶两妾又无子。寿至九旬外，异财如命，卒后家业四十余万，分夺而尽。细究之，皆因财星守于藏蓄，不得流行之所以也，财不流行，秋金逢土而愈坚，生意遂绝耳，大凡财厚无子者，皆类此格，所以无子之人，其性情必多鄙吝，不知财散则民聚，倘使富人无子能轻其财于亲族之中，分多润寡，何患无子哉？即如此造，金气太坚，水不露头，未得生生之妙，能散其财，则金自流行，子必招矣。然散亦有功过，散财于僧道，有过无功；散财于亲族，有功无过。修德获报，人事原可挽回；作善隆祥 ，天心讵难感召，寿本五福之首，寿而无子，终于无益；与其富寿而无子，不若贫寿而有子也。\n\n何知其人夭？气浊神枯了。"
}