{
  "id": "ditiansui_baihua_chunk_626",
  "source": "滴天髓阐微（白话）",
  "tags": [],
  "content": "〈任氏曰：从象不一，非专论财官而已也。日主孤立无气，四柱无生扶之意，满局官星，谓之从官，满局财星，谓之从财。如日主是金，财神是木，生于春令，又有水生，谓之太过，喜火以行之；生于夏令，火旺泄气，喜水以生之；生于冬令，水多木泛，喜土以培之，火以暖之则吉，反是必凶，所谓从神又有吉和凶也。尚有从旺、从强、从气、从势之理，比从财官更难推算，尤当审察，此四从，诸书所未载，余之立说，试验确实，非虚言也。〉"
}