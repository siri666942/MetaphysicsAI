{
  "id": "ditiansui_baihua_chunk_762",
  "source": "滴天髓阐微（白话）",
  "tags": [],
  "content": "甲申日元，生于午月，两透丙火，支会火局，木奔南方，燥土不能晦火生金，无水则申金克尽，柔软极矣。其人为昵私恩，不知大体，作事狐疑，少决断，所为心性多疑，贪小利，背大义，一事无成。\n\n金见水以流通。\n\n〈原注：金之性，最方正，有断制执毅，见水则义之性行而为智，智则元神不滞，故流通。得气之正者，是非不苟，有斟酌，有变化；得气之偏者，必泛滥流荡。〉"
}