{
  "id": "sanmingtonghui_chunk_61",
  "source": "三命通会",
  "tags": [],
  "content": "《  丙子丁丑涧下水》     1             涧下水者山环细浪雪涌飞湍相连南北之流对峙坎离之脉此水清澄喜见金养砂中劒锋二金最宜钗钏庚戌丁丑不宜以丑戌相刑辛亥见丙子则丙辛化水尤贵馀金以禄贵叅之取其资生恶其冲破见木一位不妨二三则主劳苦亦以贵人禄马叅之命中见土主人多浊天元若木或化水则主清吉砂中屋上二土其气稍清路傍大驿则浊甚矣主财散祸生如辰戌丑未  土局其凶尤甚以水浊土浑故也火见太阳虽炎中间有旣济未济之论霹雳就位相争最所不宜若二火并临无金资助主荒淫有金别论山下山头亦吉若并临时日则嫌命中遇水反成漂荡见天河为引凡入圣见大海为福贵朝宗皆吉独丁丑见壬戌则丑戌相刑丁壬淫合主风声不雅大溪性急长流不静皆不为吉大抵此水须以金为主而无火土夹杂再得甲寅乙卯之水则源远流清真君子人也。     《  甲寅乙卯大溪水》     1             大溪水者惊涛薄岸骇浪浮天光涵万里之寛碧倒千山之影最喜有归有养遇坎则为有归得金则为有养所嫌者日月时中有申酉冲动或辰巳风吹主飘流井泉水净而止涧下有丑为艮天河沾润大海朝宗此四水皆吉长流有风独不宜见此水以清金为助养惟钗砂最宜鑞金亦清若有钗金对冲则不宜海中虽无造化甲子属坎乙丑为艮乃归源之地亦吉泊金最微不  能相生岂有超显之理劒金虽化于大溪却忌卯雷巽风主性不定五行有土皆为无益屋上城头壅阻此水路傍稍可亦不为奇壁上独辛丑为山大驿惟己酉有合戊申则冲庚子则刑皆不为吉火见太阳虽假照耀霹雳尤忌相逢若二火互见主贫单见别论木见此水徒被漂荡惟桑柘木壬子有坎癸丑为山为水绕山环之贵内甲寅人见壬子吉乙卯人见癸丑吉馀木以禄贵叅之尤忌冲破。"
}